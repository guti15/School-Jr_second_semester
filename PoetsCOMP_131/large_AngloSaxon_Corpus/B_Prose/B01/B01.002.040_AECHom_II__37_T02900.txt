  XI. KALENDAS OCTOBRIS. NATALE SANCTI MATHEI APOSTOLI ET EUANGELIST&AE;. Se godspellere matheus &t;e we tod&ae;g wur&d;ia&d; awrat be him sylfum hu se h&ae;lend hine geceas to his geferr&ae;dene &t;us cwe&d;ende; 
 Cum transiret iesus. uidit hominem in thelonio sedentem. matheus nomine; ET RELIQUA; &T;a &d;a se h&ae;lend ferde on sumere byrig. &d;a geseah he sittan sumne mannan. &ae;t tollsetle matheus gehaten. and he cw&ae;&d; to him. folga me; 
 Matheus aras &t;&ae;rrihte fram his tolle. and filigde &d;am h&ae;lende. and gela&d;ode hine &t;&ae;s d&ae;ges. to his huse; 
 Efne &d;a comon fela gerefan. and synfulle men. and s&ae;ton &ae;t &d;am gereorde mid &t;am h&ae;lende and his leorningcnihtum; 
 Hw&ae;t &d;a. &t;a iudeiscan sunderhalgan and boceras &t;&ae;t gesawon and mid ceorunge cw&ae;don to cristes leorningcnihtum; 
 Hw&ae;t la. hwi gereorda&d; eower lareow hine mid &d;isum manfullum mannum and synfullum? &d;a ofhyrde &t;&ae;t se h&ae;lend. and cw&ae;&d;; 
 Nis nan neod &t;am strangum nanes l&ae;ces. ac &d;am &d;e yfele sind geh&ae;fde; 
 Fara&d; nu and leornia&d; hw&ae;t &d;is m&ae;ne. Ic wylle mildheortnysse. and na offrunge; 
 Ne com ic na to clipigenne &d;a rihtwisan. ac &d;a synfullan to d&ae;dbote; 
 We nima&d; &t;&ae;t andgit &t;ises godspelles &ae;g&d;er ge of mathees gesetnysse ge of lucas; 
 Matheus is ebreisc nama &t;&ae;t is on leden donatus. and on englisc forgifen o&d;&d;e gegodod; 
 God hine godode. swa &t;&ae;t he hine awende of tollere to apostole. and him forgeaf &d;a gife &t;&ae;t he awrat &d;a forman cristes boc. and is godspellere &t;urh godes micclan cyste; 
 He hine geseah sittan &ae;t tolle. he hine geseah. na &t;&ae;t an mid lichamlicere gesih&d;e. ac eac swilce mid incundre miltsunge. swa &t;&ae;t he hine geceas to heofonlicere ge&d;inc&d;e. and cw&ae;&d;. folga me; 
 Folga me na &t;&ae;t an on fotlicum gange. ac eac swilce on goddra &d;eawa geefenl&ae;cunge. swa swa se apostol cw&ae;&d;. Se &d;e cwe&d; &t;&ae;t he on criste wunige. he sceal faran swa swa crist ferde; 
 Matheus aras and forlet his tollscire. and filigde criste. for &d;an &d;e he mid ungesewenlicere onbryrdnysse his mod l&ae;rde. swa swa he mid his worde. wi&d;utan hine clypode; 
 Matheus &t;a gearcode micel gereord &d;am h&ae;lende. and hine to his huse gela&d;ode; 
 He gearcode him gebeorscipe on his huse. ac he gearcode him micele &t;ancwur&d;ran gereord on his heortan. &d;urh geleafan and so&d;re lufe. swa swa he sylf cw&ae;&d;. Ic stande &ae;t &d;&ae;re dura cnucigende. and swa hwa swa mine stemne gehyr&d;. and &d;a duru me geopena&d;. ic gange in to him. and mid him gereordige. and he mid me; 
 God afanda&d; &ae;lces mannes heortan. and se &d;e underfeh&d; his neosunge mid godum willan se bi&d; gereordod wi&d;innan &t;urh gife &t;&ae;s halgan gastes. and god wuna&d; mid him gif he on godum weorcum &d;urhwuna&d;; 
 &T;a sunderhalgan and &d;a boceras &t;e beciddon &t;&ae;t crist mid &t;am synfullum mannum hine gereordode w&ae;ron mid twyfealdum gedwylde befangene. for &d;an &d;e hi &t;&ae;s h&ae;lendes mildheortnysse on &d;am synfullum hyrwdon. and hi sylfe rihtwise tealdon; 
 Drihten him cw&ae;&d; to. ne behofia&d; &d;a halan nanes l&ae;ces. ac &d;a untruman; 
 He is h&ae;lend gehaten. for &d;an &d;e he h&ae;l&d; &ae;g&d;er ge manna lichaman ge heora sawle. and for &d;i he com to mancynne &t;&ae;t he wolde &d;a synfullan gerihtl&ae;can. and heora sawla geh&ae;lan; 
 Se &d;e wen&d; &t;&ae;t he hal sy. se is unhal; 
 &T;&ae;t is. se &d;e truwa&d; on his agenre rihtwisnysse. ne hoga&d; he be &d;am heofenlican l&ae;cedome; 
 He cw&ae;&d;. fara&d; and leornia&d; hw&ae;t &t;&ae;t m&ae;ne ic wylle mildheortnysse. and na offrunge. &T;is cw&ae;&d; sum witega &ae;r &d;an &d;e crist to men geboren wurde; 
 Ne bi&d; gode nan offrung ne nan lac gecweme buton mildheortnysse; 
 &D;eah &t;e sum w&ae;lhreowa gode lac geoffrige. ne bi&d; heo gode andfenge. buton he his w&ae;lhreawnysse awurpe. and mildheortnysse lufige; 
 &T;a iudeiscan wuldrodon on heora &ae;licum offrungum. and crist s&ae;de &t;&ae;t him w&ae;re leofre li&d;e heortan. and het hi for &d;i leornian hw&ae;t se witega m&ae;nde mid &t;&ae;re clypunge; 
 Gode is swi&d;e leof &t;&ae;t he mancynne myltsige. and him is leofre &t;&ae;t he us miltsige &d;urh sumne intingan. &d;onne he us for urum scyldum geni&d;erige. and &d;a mildheortnysse &t;e him is gecyndelic. &d;a he wile habban &ae;t us swi&d;or &t;onne ure lac; 
 He cw&ae;&d;; 
 Ne com ic na to clypigenne &d;a rihtwisan. ac &d;a synfullan to d&ae;dbote; 
 &D;a synfullan he gebig&d; to d&ae;dbote. and &d;a rihtwisan he geeacna&d; mid maran rihtwisnysse; 
 Ne clypa&d; he &d;a him to &d;e hi sylfe rihtwise talia&d;. swilce swa &d;a sunderhalgan w&ae;ron &t;e mid andan ceorodon &t;&ae;t he mid &d;am synfullum &ae;t; 
 Eal mennisc w&ae;s synfull. ac drihten gerihtwisode buton geearnungum &d;urh his gife &d;a &d;a he geceas. swa swa he dide &t;ysne godspellere. matheum. &d;e we nu tod&ae;g wur&d;ia&d;; 
 He w&ae;s bedofen on deoppre nytennysse woruldlicra gewilnunga. ac drihten hine &ae;tbr&ae;d of &d;am fenlicum adelan. to heofenlicum ge&d;inc&d;um. and hine gesette eallum &d;eodum to godspellere; 
 Sy him &d;&ae;s wuldor. a on ecnysse. Amen: PASSIO EIUSDEM. &d;es ylca apostol and godspellere becom &t;urh godes sande &ae;fter drihtnes upstige to heofenum to ethiopian &t;&ae;t is &d;&ae;ra Silhearwena rice. and gemette &d;&ae;r twegen drymen. Zaroes. and Arfaxa&d;. dweliende &t;&ae;t folc mid heora drycr&ae;fte; 
 Hw&ae;t &d;a MATHEUS arasode heora deofles cr&ae;ft. and ealle &d;a geh&ae;lde &t;e hi alefedon. and fela o&d;re untrume &d;&ae;rtoeacan. &t;urh &t;&ae;s h&ae;lendes naman &t;e hine &d;ider asende; 
 An &t;&ae;s cynges cnihta w&ae;s &ae;r afaren to hierusalem. and wear&d; be wege &d;urh godes apostol Philippum gefullod. se underfeng &t;one godspellere matheum mid ealre estfulnysse and hine axian ongann; 
 La leof sege me humeta canst &d;u nu &d;u eart ebreisc grecisc gereord and egyptisc. and eac ethiopisc? Matheus andwyrde. eal middaneard h&ae;fde ane spr&ae;ce &ae;r &d;an &t;e seo dyrstignys asprang &ae;fter Noes flode. &t;&ae;t men woldon him ar&ae;ran swa heahne stypel &t;&ae;t his hrof astige to heofenum. ac se &ae;lmihtiga towearp heora anginn. swa &t;&ae;t he forgeaf &ae;lcum &d;&ae;ra wyrhtena synderlic gereord. and heora nan nyste hw&ae;t o&d;er gecw&ae;&d;; 
 Eft sy&d;&d;an &t;&ae;s &ae;lmihtigan godes sunu &t;a &d;a he wolde com to middanearde. and t&ae;hte mid hwilcere getimbrunge we sceolon to heofonum astigan. and asende us his apostolum &t;one halgan gast of heofenum on fyres hiwe. se us on&ae;lde swa swa fyr de&d; isen. and us forgeaf ingehyd ealles wisdomes. and ealra gereorda. &t;yssere worulde; 
 And to swa hwilcere leode swa we cuma&d; we cunnon &d;&ae;re gereord na medemlice. ac fulfremedlice; 
 &AE;fter &t;yssere spr&ae;ce comon &d;a drymen and h&ae;fdon him mid twegen orm&ae;te dracan. &d;&ae;ra or&d;ung acwealde &t;&ae;t earme mennisc. ac se apostol matheus &t;a dracan geswefode. and si&d;&d;an of &d;am lande adr&ae;fde. swa &t;&ae;t hi n&ae;fre si&d;&d;an &t;&ae;r gesewene n&ae;ron; 
 &AE;fter &d;isum &t;&ae;rrihte gewat &t;&ae;s cynges sunu. and &d;a drymen stodon &ae;t his for&t;si&d;e leasetende &t;&ae;t hi woldon hine eft to life ar&ae;ran; 
 &D;a &d;a him &t;&ae;s ne speow &d;a s&ae;don hi &d;am cyninge &t;&ae;t he w&ae;re gel&ae;ht to heora godum. and sceolde beon an &d;&ae;ra goda. and he wur&d;e w&ae;re &t;&ae;t him man worhte anlicnysse and templ ar&ae;rde; 
 &T;&ae;s cynges cniht &d;a se &d;e h&ae;fde geinnod &t;one godspellere matheum &ae;t his huse. s&ae;de &d;&ae;re cwene be him; 
 Se cyning &d;a Eglippus sende his arwur&d;oston &d;egenas to &d;am apostole. and he com &d;a and &t;one &ae;&d;eling Eufranon on drihtnes naman of dea&d;e ar&ae;rde; 
 To &d;yssere d&ae;de wear&d; &t;&ae;s cynges heorte ablicged. and he het his leode cuman. and hi gebiddan to &d;am apostole. cw&ae;&d; &t;&ae;t he god w&ae;re on mannes hiwe lutiende; 
 &D;a com &t;&ae;s landes menigu mid leohtf&ae;tum. and mid taperum. mid store. and mid mislicum offrungum. woldon &d;am godspellere swa swa gode offrian; 
 Hw&ae;t &d;a matheus hi &d;isum wordum gespr&ae;c; 
 Ne eom ic na god. ac ic eom godes &d;eowa. se asende me to eow &t;&ae;t ge bugon fram eowerum h&ae;&d;engilde to &d;am so&d;an scyppende. se &d;e ana is god; 
 Nima&d; eower gold and eower seolfor &t;e ge me beoda&d;. and fara&d; and ar&ae;ra&d; &t;am &ae;lmihtigan gode tempel. and gadria&d; eow &d;&ae;r to gehyrenne godes word; 
 Hw&ae;t &d;a sixtig &d;usend manna ferdon to &d;an weorce. and binnon &d;ritig daga &t;&ae;t tempel geendodon; 
 Matheus &d;a se apostol sceop &d;&ae;re cyrcan naman.  Resurrectio. &t;&ae;t is &ae;rist. for &d;an &d;e &d;urh &d;&ae;s &ae;&d;elinges &ae;rist w&ae;s se intinga &t;&ae;re cyrcan getimbrunge; 
 On &t;&ae;re cyrcan wunode se godspellere &d;reo and twentig geara. and gehadode m&ae;ssepreostas. and diaconas. and on gehwilcum burgum biscopas gesette. and fela cyrcan ar&ae;rde; 
 Se cyning eglippus wear&d; gefullod. and his gebedda eufenissa. and heora sunu eufranon se &d;e &t;&ae;r ar&ae;red w&ae;s. and his swuster effigenia. seo &d;urhwunode on m&ae;g&d;hade. for cristes lufon; 
 &T;a twegen drymen Zaroes and Arfaxa&d;. wurdon gescynde of &d;am earde. swa hra&d;e swa se &ae;&t;eling of dea&d;e aras; 
 Langsum is to recenne. hu fela blinde se apostol onlihte. o&t;&t;e hu fela bedredan he geh&ae;lde. hu fela reoflige gecl&ae;nsode. hu fela wode he gebrohte on gewitte. hu fela deade he ar&ae;rde. and hu cristen se cyning wear&d;. and hu eawf&ae;st seo &ae;&t;ele cwen. and hu estfull eal &t;&ae;s cyninges folc; 
 &D;as race we l&ae;ta&d; for &d;&ae;re langsumnysse. and we willa&d; eow secgan &t;&ae;s halgan godspelleres &d;rowunge; 
 Se cyning eglippus leofode his lif on eawf&ae;stre drohtnunge. and on fulre ylde ferde to gode. and his bro&d;or sunu Irtacus yfele geworht man feng to his rice; 
 Se wolde niman his magan to wife &t;&ae;s cyninges dohtor. seo &d;e w&ae;s to abbudissan gehadod. ma &d;onne ofer twam hund m&ae;denum. and behet &t;am apostole healf his rice gif he mihte hi gebigan to his synscipe; 
 &T;a het se apostol &d;one cyning cuman to cyrcan mid his folce. and ealle &d;a m&ae;denu samod; 
 Hi &d;a comon swa heora gewuna w&ae;s. and se apostol him eallum s&ae;de. hw&ae;t gebyra&d; to sinscipe. hw&ae;t to wydewan hade. hw&ae;t to m&ae;ghade. and hw&ae;t to &ae;lces mannes &d;eawum &t;e on godes gela&d;unge mid geleafan wuna&d;; 
 And cw&ae;&d; &d;a &ae;t nextan &t;&ae;t gif hwa &t;&ae;s cyninges bryde gewemde. &t;&ae;t he wyr&d;e w&ae;re &t;&ae;t hine man on byrnendum ligum bescufe; 
 &T;u min leofe bearn Irtace. nu &d;u wast &t;&ae;t effigenia &d;ines foregengan dohtor is &t;&ae;s heofenlican cyninges bryd. and mid haligrefte gehalgod. Hu miht &d;u &t;am &ae;lmihtigan his bryde beniman. and &d;inum sinscipe ge&d;eodan? Irtacus &d;a wear&d; swi&d;e geyrsod. and &d;onon swa gewat; 
 &D;a astrehte seo abbudisse effigenia hi &ae;t &t;&ae;s apostoles fotum. &ae;tforan eallum &d;am folce and cw&ae;&d;; 
 Ic bidde &d;e &t;urh &d;one god &d;e &d;e to apostole geceas. &t;&ae;t &d;u asette &d;ine hand ofer me. and ofer ealle &d;as gehadodan m&ae;denu. and gebletsa us &t;&ae;t we magon &ae;tberstan &d;an &d;e us gebysmrian wile; 
 Matheus &d;a truwigende on his drihtne lede haligreft. ofer hire heafod. and ofer ealra &d;&ae;ra m&ae;dena heafdu &t;e hire mid w&ae;ron. mid &t;yssere bletsunge; 
 God &ae;lmihtig lichamena scyppend. and sawla blawend. &t;u &d;e nane ylde. ne n&ae;nne had ne forsihst. ac &d;u eart ealra scyppend. and gelice alysend. geheald &t;as &d;ine &t;inena wi&d; &ae;lcere gewemmednysse. and gestranga hi on halgum m&ae;gnum. &t;&ae;t hi mid wulderbeage eces m&ae;g&d;hades to &d;ines suna h&ae;lendes cristes cl&ae;nan ge&d;eodnysse becuman moton; 
 &AE;fter &t;issere bletsunge and menigfealdre tihtinge. m&ae;ssode se apostol &d;am folce. and hi si&d;&d;an ham gewendon. ac se apostol belaf binnon &d;am temple. hine gebiddende &ae;t &d;am halgan weofode; 
 &T;a sende se w&ae;lhreowa cyning Irtacus. &ae;nne cwellere to &d;am apostole. &t;&ae;t he hine acwellan sceolde; 
 Witodlice &d;a &d;a he stod on his gebedum astrehtum handum. &t;a &d;yde se cwellere hine b&ae;ftan mid atogenum swurde. and hine swa gemartirode; 
 &T;us wear&d; se apostol and godspellere matheus on &d;isum d&ae;ge gemartirod. and his halige sawul gewende to heofenan rice to h&ae;lende criste; 
 &D;a wear&d; &t;&ae;t cristene folc swi&d;e astyred for &d;&ae;s apostoles slege. and woldon forb&ae;rnan inne &t;one arleasan cyning. ac &d;a eawf&ae;stan m&ae;ssepreostas and diaconas hi earfo&d;lice gestildon; 
 &T;&ae;t halige m&ae;den effigenia aspende hire gold and hire seolfor. and ar&ae;rde cyrcan &d;am apostole to wur&d;mynte. and &d;a lafe &d;earfum d&ae;lde; 
 &D;a asende se cyning Irtacus &ae;&d;elborene wif to &d;am m&ae;dene effigenian. &t;&ae;t hi hi forspeonon to his lustum. ac &d;a &d;a hi ne mihton hire mod to &d;an gebigan. &t;a clypode se cyning him drymen to. and wolde mid drycr&ae;fte hi to his willan geweman; 
 Eft &d;a &d;a him &t;yses ne speow. &d;a het he ontendan eal hire botl &t;&ae;r heo mid hire m&ae;denum on gebedum &d;urhwunode; 
 Hw&ae;t &t;&ae;t fyr &d;a barn onbutan &t;am botle. ac &d;&ae;rrihte &ae;teowode godes engel mid &d;am apostole matheo. and cw&ae;&d; to &d;am m&ae;dene. Beo &d;e anr&ae;de effigenia and unforht. &d;is fyr sceal gecyrran to &t;am &t;e hit asende; 
 Hw&ae;t &d;a drihten ar&ae;rde micelne wind. and se gel&ae;hte ealne &d;one lig. and ab&ae;r hine to &d;&ae;s cyninges botle. swa &t;&ae;t him ne bel&ae;fde nan &d;ing unforburnen. and he sylf earfo&d;lice &t;am fyre &ae;tb&ae;rst; 
 Him w&ae;re swa &d;eah betere. &t;&ae;t he forburne &t;onne he &ae;tburste. for &d;an &d;e his ancenneda sunu sona awedde. and hine sylfne gestod seo miccle co&d;u &t;e l&ae;cas hata&d; elefantinus morbus. mid &d;&ae;re he w&ae;s ofset fram &d;am hnolle ufan o&d; his fotwylmas neo&d;an; 
 He geseah &d;a &t;&ae;t hine ne mihte nan l&ae;ce geh&ae;lan. and sette his swurdes ord togenes his inno&d;e. and feol him onuppon. &t;&ae;t him &d;urheode; 
 Rihtlice swa &t;&ae;t he him &ae;tforan underfenge. &ae;t his agenum handum. &t;&ae;t &t;&ae;t he don het &t;am halgan apostole &ae;t his b&ae;ce; 
 &T;&ae;t folc &d;a gesette effigenian bro&d;or Ueor gehaten to cyninge. se &d;e w&ae;s &ae;r gebletsod &ae;t &t;&ae;s apostoles handum; 
 Se rixode on &d;am cynerice. &d;reo and sixtig geara. and si&d;&d;an sette his anne sunu to ealdormen. and o&d;erne to cyninge; 
 &T;&ae;t rice wunode si&d;&d;an on so&d;um geleafan. o&d; &t;isne andwerdan d&ae;g &t;am &ae;lmihtigan to lofe. se &d;e is ealra leoda cyning; 
 &T;&ae;r beo&d; gefremode fela wundra gelome. &d;urh geearnunge &t;&ae;s eadigan apostoles. &d;urh godes mihte. mannum to frofre; 
 Sy &t;&ae;s gode lof. a. on ecnysse. Amen: 
